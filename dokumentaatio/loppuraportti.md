# Loppuraportti: Ohjelmistotuotanto-kurssin Miniprojekti

## Ryhmä ”Hattivatit”:
- Harjula Henrik
- Lautanala Sari
- Nieminen Nella
- Pärssinen Paulus
- Salojoki Riikka

## Sprintin 1 kulku

### Mikä aiheutti ongelmia?

Ongelmia aiheutti alussa etenkin työnkulun yleinen suunnittelu, eli millä tavalla ryhmässä ohjelmointi tulisi aloittaa: Tekeekö yksi henkilö aina yhden user storyn ”käyttöliittymästä tietokantaan” vai tekeekö yksi henkilö yhden osa-alueen (käyttöliittymä, sovelluslogiikka, tietokanta, testit, yms.). Päädyimme ensimmäisessä sprintissä siihen että yksi henkilö tekee yhden osa-alueen (käyttöliittymä, sovelluslogiikka, tietokanta, yms.) jotta koodille saadaan helpoiten alustava runko jonka päälle rakentaa jatkossa.  
Ongelmalliseksi huomattiin myös se että eri osa-alueiden tekijöiden tuli sopia kommunikaatiotavat keskenään, sillä osa-alueet ovat keskenään riippuvaisia. Huomasimme että tietty henkilö ei päässytkään aloittamaan omaa työtänsä sillä työ riippui jonkun muun työstä, joka ei ollut vielä aloittanut omaa työtänsä. Alussa ei ollut mitään vakiintunutta tapaa kommunikoida keskenään, ja kaikki vaikuttivat vielä itsekin hakevan oikeaa tapaa ohjelmoida ryhmässä.

### Mikä sujui hyvin ja mitä pitäisi parantaa?

Alussa saatiin hyvin suunniteltua ensimmäiselle sprintille tulevat user storyt ja mitkä tekniset taskit vaaditaan noiden toteuttamiseksi. Lisäksi alussa saatiin helposti suunniteltua sovelluksen yleinen rakenne (päädyimme kerrosarkkitehtuuriin eli on erikseen käyttöliittymä, sovelluslogiikka, tietokantaosio). Työt saatiin myös hyvin jaettua alussa ryhmäläisten kesken. Sprintin lopussa huomasimme että alkuhaasteiden jälkeen olimme saaneet kaikki sprintille suunnitellut user storyt toteutettua ja ohjelma toimi niin kuin pitikin, joten pidimme sprinttiä ja sen aikana toteutettua versiota ohjelmasta kokonaisuutena onnistuneena.  
Huomasimme että etenkin keskinäistä kommunikaatiota sprintin aikana tulee jatkossa parantaa: Tulee kommunikoida mikä oman tehtävän toteuttamisen tilanne on, onko itsellä edessä jotakin etenemistä estäviä ongelmia, yms. Jos projektiin olisi kuulunut daily-palaverit olisi keskinäinen kommunikaatio luultavasti sujunut alussa paremmin. Huomasimme myös että ennen sprintin alkua tulisi paremmin yrittää ymmärtää eri tehtävien väliset keskinäiset riippuvuudet, jotta ensiksi saataisiin toteutettua ne tehtävät jotka tulee olla tehtynä ennen toisia tehtäviä.

### Mitä opimme, mitä olisimme halunneet oppia ja mikä tuntui turhalta?

Opimme ryhmässä ohjelmoinnin suunnittelua, tehtävien jakoa, kommunikointia, ohjelmointitehtävien riippuvuuksien hahmottamista ja versionhallinnan käyttöä (GitHub). Huomasimme että etenkin GitHubin suhteen meillä oli varsin erilaiset lähtötaidot: Osa ryhmästä oli jo ennenkin ohjelmoinut ryhmässä GitHubia käyttäen, kun taas osalla ryhmästä ainoat GitHub-kokemukset olivat henkilökohtaisista projekteista muilta yliopistokursseilta. Osa ryhmäläisistä siis huomasi haluavansa oppia jatkossa lisää GitHubin käytöstä. Lisäksi useampi ryhmäläisistä oli sitä mieltä että haluaa oppia paremmin ryhmässä ohjelmoinnin taitoja.  
Turhalta tuntui alussa haastavuus päästä itse ohjelmoinnin pariin, sillä alussa vei varsin paljon aikaa projektin yleinen suunnittelu, erilaiset vaadittavat oheistoimenpiteet ja sen suunnittelu kuka tekee mitäkin. Lisäksi turhalta tuntui se että joutui odottamaan muiden työn valmistumista ennen kuin pääsi ohjelmoimaan omaa tehtäväänsä.

## Sprintin 2 kulku

### Mikä aiheutti ongelmia?

Toisessa sprintissä ongelmia ilmeni vähemmän kuin ensimmäisessä. Silti huomasimme että sprintin alussa emme osanneet kunnolla hahmottaa paljonko työaikaa mikäkin user story vie: Huomasimme että ohjelmamme oli kasvanut jo sen verran, että pienehköltäkin näyttävän toiminnon lisääminen ohjelmaan vaati jo varsin paljon työtä ja koodin muuttamista monessa eri paikassa. Myös sprintin alussa tehtävien jako ryhmäläisille aiheutti hieman haasteita, eli emme lähteneet jakamaan yhtä user storya useammalle henkilölle vaikka olisi ehkä pitänyt.

### Mikä sujui hyvin ja mitä pitäisi parantaa?

Hyvin sujui jälleen se että saimme kaikki suunnitellut user storyt toteutettua sprintin aikana mitä oli suunniteltukin. Huomasimme myös kesken sprintin että tiettyjen ryhmäläisten työaika täyttyi, joten saimme tehtäviä jaettua uudelleen ryhmäläisten kesken sprintin aikana jotta saimme suunnitellut toiminnot toteutettua sprintin loppuun mennessä.  
Huomasimme että jatkossa sprinttisuunnittelu pitää tehdä vielä tarkemmin, eli tulee paremmin hahmottaa paljonko työtä tietyn kokoinen user story vaatii, jotta ei olla uudestaan tilanteessa että työnjakoa joudutaan muuttamaan kesken sprintin.

### Mitä opimme, mitä olisimme halunneet oppia ja mikä tuntui turhalta?

Opimme kommunikoimaan paremmin sprintin aikana, eli haasteiden tultua ilmi saimme haasteet käsiteltyä ja luotua uuden päivitetyn suunnitelman. Huomasimme että haluamme oppia suunnittelemaan sprintit tarkemmin oikeanlaisella työnjaolla. Turhalta tuntui tässä sprintissä se että sprinttisuunnittelussa emme saaneet töitä jaettua sopivasti, jolloin osan ryhmäläisistä täytyi muuttaa omia tehtäviään sprintin aikana.

## Sprintin 3 kulku

### Mikä aiheutti ongelmia?

Ongelmana sprintillä 3 huomasimme että tietokannan rakenteeseen tehtävät muutokset (kentän lisääminen) aiheuttaa sivuvaikutuksia myös aiemmin tekemiimme ominaisuuksiin, joten koodia täytyy tällöin muokata muuallakin. Edelleen ongelmana huomattiin se että jos jotakin alussa toteutettua toimintoa haluaa muokata tässä kohtaa, täytyy koodia muuttaa monissa moduuleissa ja tämän jälkeen toki myös testata että ohjelma toimii kuten ennenkin.

### Mikä sujui hyvin ja mitä pitäisi parantaa?

Saimme jälleen toteutettua tällä sprintillä kaikki päätoiminnot mitä oli suunniteltukin, mihin täytyy olla tyytyväinen. Lisäksi saimme tällä sprintillä toteutettua ohjelmaan myös monimutkaisempia ominaisuuksia kuten erilaisten värien tulostamisen terminaaliin sekä annettujen linkkien muuttaminen toimiviksi ”lyhytlinkeiksi”.  
Huomasimme että keskinäistä kommunikaatiota voisi edelleen parantaa. Välissä ollut pääsiäisloma aiheutti katkoksen työskentelyyn, ja pääsiäisloman jälkeen oli hieman epäselvää millä aikataululla mikäkin ominaisuus toteutetaan.

### Mitä opimme, mitä olisimme halunneet oppia ja mikä tuntui turhalta?

Opimme tekemään monimutkaisempia ominaisuuksia (värien tulostaminen terminaaliin, linkkien konvertointi toimiviksi ”lyhytlinkeiksi”), mistä enemmistöllä ryhmästämme ei ollut ennestään kokemusta. Yleisesti projektista jäi mieleen se, että olisimme halunneet oppia toteuttamaan tekemämme ohjelman graafisella käyttöliittymällä nykyisen komentorivikäyttöliittymän sijaan, mutta projektin rajallisen ajan vuoksi alun päätöksemme tekstikäyttöliittymästä osoittautui kuitenkin hyväksi päätökseksi työajan riittävyyden kannalta.  
”Turhalta” tuntui tällä sprintillä välissä ollut pääsiäisloma, mikä hieman katkaisi hyvässä vauhdissa olleen työskentelymme ja sprintin toimintojen ohjelmointi jäi meillä sprintin viimeisille päiville.
